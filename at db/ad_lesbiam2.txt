1:V. ad Lesbiam
2:
3:VIVAMUS mea Lesbia, atque amemus,
4:rumoresque senum severiorum
5:omnes unius aestimemus assis!
6:soles occidere et redire possunt:
7:nobis cum semel occidit breuis lux,
8:nox est perpetua una dormienda.
9:da mi basia mille, deinde centum,
10:dein mille altera, dein secunda centum,
11:deinde usque altera mille, deinde centum.
12:dein, cum milia multa fecerimus,
13:conturbabimus illa, ne sciamus,
14:aut ne quis malus inuidere possit,
15:cum tantum sciat esse basiorum.
16:(GAIUS VALERIUS CATULLUS)